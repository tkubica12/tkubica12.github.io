---
layout: post
title: Pár tipů na knížky z toho, co jsem si v roce 2022 poslechl
tags:
- audioknihy
---
Jako loni si sem odložím pár poznámek o knihách, které jsem si tento rok poslechl a přišly mi zajímavé. Letos už takhle na přelomu listopadu a prosince pro případ, že plánujete co si dát pod stromeček. Budu moc rád, pokud přidáte svoje tipy a doporučení - pinkněte mi třeba na LinkedIn.

# AI
Pořád jsem z loňska o vyhlídkách lidstva s nástupem AI neměl dost a můžu doporučit dvě další knihy. **AI 2041** sice pro mě neobsahovala nějakou myšlenku, kterou bych už nečetl dříve, ale má výborný a neobvyklý formát a hodně pomůže s představivostí důsledků. Je to totiž 10 literálních příběhů (takové Sci-Fi povídky) psané ve spolupráci s AI odborníkem, který pak následně povídku okomentuje. Příběh a jeho věděcké vysvětlení - skvělá kombinace. Druhá, která mě zaujala, byla **Human compatible artifitial intelligence and the problem of control** od Stuart Russel. Celá je velmi dobrá a doporučuji ji kombinovat třeba s Life 3.0 pokud chcete ucelený výčet možných variant dalšího vývoje. Pro mě nejzajímavější bylo to, že pokud má obecná umělá inteligence nějakou loss function, na které se trénuje (tak jak to dneska v každém ML děláme), povede to zaručeně k průšvihu. Nebudeme schopni do ní zakomponovat všechno (tak jako nejsme schopni taxativně vše vyjmenovat v zákoně a máme dlouhou historii obcházení) a tak možná podobně jako v zákoně bude potřeba nechat tam něco jako "ducha zákona", tedy defacto možnost/nutnost vrátit se k lidskému soudci. Pevná loss funkce se sebemenší nepřesností v zadání může snadno vést k nafouknutí celého problému a první věc, co AI musí udělat, aby funkci mohlo naplnit, je znemožnit svoje vypnutí. Hlavní myšlenka tedy je, aby loss funkce nebyla přesně stanovena, ale AI ji muselo zjišťovat z chování lidí. Tato míra nejistoy způsobí, že se AI bude u lidí "ujišťovat", že jedná správně a klidně se nechá i vypnout (usoudí, že je to nějaká neznámá věc v "zadání", ne akt, který znemožní naplnění jejího fixního zadání). V knize je toho mnohem víc, ale tohle mi utkvělo nejvíc - moc doporučuji.

# Biologie a psychologie
Nejdřív z oblasti genetiky bych doporučil následující pořadí (já to slyšel opačně) - začít s **The Selfish Gene** od Richard Dawkins. To je sice hodně staré, ale to je evoluce genů taky, takže to není problém. To je nesmírně zajímavé a uvědomíte si, jak jednoduché principy mohou vést k extrémně složitým výsledkům. Na přepočtech na evoluční úspěch se dá vysvětlit rozdíl mezi vajíčky a spermiemi i v chování mužů a žen (dnes by tenhle text určitě chtěl někdo "vyvažovat", v sedmdesátkách to bylo cajk), o kukačkách, parazitech. O tom, že když se může narodit něco, co zneužije ostatních, tak se tak vždy stane a jak vzniká rovnováha. Ve výpočtu míry pravděpodobnosti shodnosti genů vysvětluje chování vůči příbuzným a celkově je to fascinující, jak se dozvíte, že jste vlastně chodící schránka pro geny a o vás vlastně ani tak nejde. No a na to doporučuji přečíst naopak moderní životopis Doudnaové od úžasného Waltera Isaacsona  **Prolomený kód života**. Je to jednak zajímavé z hlediska fungování globalizované vědecké komunity, ale i o krispu, který umožňuje se vzepřít tomu, co se dočtete v té knize předchozí. Levné a přesné manipulace s geny, důsledky a životopis Daudneové a dalších vědců v oboru genetiky.

Loni jsem doporučoval The Body a letos můžu říct, že **Imunita** od Philippa Dettmera byla jedna z nejlepších věcí o biologii co jsem kdy poslouchal. Věnuje se imunitnímu systému a on to dokáže perfektně vysvětlovat. Celá imunita je neuvěřitelně komplikovaná, skoro si říkáte, že to snad není možné a že se to musí rozbít (což se ale vlastně často děje - přesto ta úspěšnost je fascinující, protože uvidíte, jak bez imunity nemáte žádnou šanci přežít). Pokud patříte mezi trouby brojící proti očkování, tady zjistíte, proč funguje.

Pak jsou tady věci ohledně přemýšlení, mozku a tak. Od legendárního Kahnemana (společně s Cass a Sibony) můžu doporučit **Šum**, byť je to dost náročné. Zatímco v dřívějších knihách se zabýval zkreslením v úsudku (bias), tady se věnuje šumu - tedy tomu, že i přestože to v průměru vychází přesně do středu terče, rozptyl odchylek může být nežádoucí. Například na datech ukazuje jak individuální zkušenosti soudce i momentální rozpoložení ovlivňuje výši trestu - záleží tedy, kdy a ke komu jdete. Stejně tak v ekonomickém rozhodování může jít třeba o výši nabídky, kterou podáte. Přestože v průměru nemáte žádné zkreslení - dobře rozumíte situaci, neustřeluje vám to trvale nad ani pod, tak rozptyl (šum) vám ekonomicky škodí - když zašumíte moc na jednu stranu, přicházíte o marži, když zašumíte na druhou, přicházíte o obchod (vyhraje konkurence). **Brain Rules** od Johna Mediny za mě nepřináší nic super nového, ale slouží skvěle k utřídění a pokud jste o mozku ještě mnoho nečetli, doporučuji (ale za mě - na vstup je ideální The thousand brains + Myšlení rychlé a pomalé). 

Chcete koncentrovaný nášup o závislostech v příbězích včetně borce, co si sestrojoval důmyslné přístroje na 10-hodinovou masturbaci? Přeště si **Dopamine Nation** od Anny Lembke, je to fascinující, někdy strašidelné a někdy dojemné. Příběhy, studie a fakta - dobrá kombinace. 

# Beletrie
Tomu jsem letos moc nedal, ale **Marťan** od Andy Weira je moc zajímavý. Týpek uvízne na Marsu a musí tam přežít. Poslechl jsem i první díl trilogie **Smrtka** od Neal Shustermana a musím se vrhnout na další díly. Hlavní nápad je v tom, že v budoucnu už jsou lidé nesmrtelní (resp. lékaři kohokoli oživí), ale aby bylo na zemi místo, existuje cech smrtek, které podle kvót musí "pokosit" příslušné počty lidí. Je to o dvou učních v tomto cechu - příběh je chytrý, dobře vyprávěný, pozitivně překvapilo. Poslechl jsem si ještě pokračování Nadace od Isaaca Asimova - **Nadace a říše**, což nebylo špatné. Na odlehčení audiokniha **Červený trpaslík** 1 a 2 - strašně vtipné a poskládané jinak, než to bylo v televizi, takže vám dochází nové souvislosti a některé příběhy jsem ani neznal.

# Svět a tak
Začnu legendou, která mi moc sedí - kniha **Range: Why Generalists Triumph in a Specialized World** od Davida Epsteina. Zejména v kombinaci s tím, co se děje v AI mě to hodně utvrzuje v tom, že jako specialistu vás brzo něco nahradí. Kdybych měl v téhle kategorii vybrat za ten letošek jen jednu kniho, byla by to tahle.

Bill Gates dost zbožňuje Václava Smila, tak jsem ho zkusil. Začal jsem (a vám doporučuji pořadí opačné) s **Energie, civilizace a historie** kde řeší propočty energie z pohledu jídla, zemědělství, propočítává dřevěné uhlí, fosilní paliva, alternativní energie a to od lovců a sběračů až po současnost. Na audioknihu je to hodně náročné - mraky čísel, ale super. Za mě bych na začátek doporučil raději knihu, která je vlastně kompilátem všech jeho předchozích: **How the world really works**. Věnuje se právě energii, ale i ekologii (např. po přepočtu na spotřebu energie dělá jedno rajče ze skleníku asi pět lžic dieslu), globalizaci, rizika pro civilizaci. Pokud jednu knihu od Václava Smila, za mě tohle je ona - na začátek ta správná míra detailu (i tak dost vysoká - on má prostě všechno dokázané a spočítané).

Ještě než udělal to haló v Twitteru jsem četl snad jediný jím posvěcený životopis **Elon Musk** od Ashlee Vance. Ať na něj máte názor jakýkoli, je to rozhodně poučné si přečíst. Pracovat pro něj je asi peklo ... ale to pro Jobse (po celou dobu) nebo Gatese (spíše v počátku, pak už lepší) bylo taky. Ukáže vám to asi nejvíc to, že on je ze všech zmíněných nejvíc na houpačce - trial and error v extrémní podobě s extrémními důsledky. Dobrá myšlenka, a to se mu musí nechat, je, že zatímco jedny z nejlepších mozků na planetě pracují na tom, jak vás donutit kliknout na reklamu (Facebook, Google, TikTok), on chce letět na Mars a změnit způsob dopravy. Ta hodnota co tam vzniká, zejména ve SpaceX, je zkrátka určitě působivější, než to, jak TikTok dokáže děti udržet závislé na telefonu. No a pak přišlo to s tím Twitterem a pár věcí vám to vysvětlí a pár naopak zmate. Že tam vlítne jako řezník, zbaví se nepotřebného balastu a bude dělat ohromné množství chyb (samozřejmě vůbec netuší co je balast a co ne, prostě něco zkusí), které bude hned po týdnu opravovat, to se po přečtění této knihy čekat dalo. To, jaké to má externality ve formě sežvejkaných lidí už mě úplně nedošlo (pokud někdo dotáhne lidi během třeba dvou let k vyhoření, depresi a závislostem, vznikají tím společnosti dost zásadní náklady jednak na léčbu a jednak ušlou produktivitu a on to platit nebude - je to stené, jak když bude mít výrobní firma možnost ušetřit jeden dolar, když bude vypouštět do vzduchu jedy místo čistého procesu - prostě to udělá, když náklady z důsledků nenese). No a něco je pro mě úplně nečekané - například jak z toho chce udělat bulvár, místo pro kontroverzi, extrémismus apod. - vzhledem k jeho dobývání Marsu jsem čekal trochu altruismu. Je to prostě takový bohatý floutek s hromadou dobrých a hromadou debilních nápadů a oboje je schopen brutálně prosadit s nesmírnou energií. Nevím - dokud pro něj nepracujete, tak je asi fajn, že svět někoho takového má.

Málokdy čtu něco českého, tak jsem rád, že jsem našel jednu skvělou knihu od Dominika Stroukala - **Ekonomické bubliny**. To je slušná jízda a jako student VŠE, co ale ekonomii nikdy nedělal, jsem si na dost věcí vzpomněl a jeho popis i závěry jsou velmi poučné. Pokud vás tohle téma láká, doporučuji to ještě zobecnit o podpořit knihou Černá labuť, o které jsem psal loni o tom, jak svět formují ne ty předvídatelné věci, ale právě ty nečekané černé labutě.


Co jste četli? Co byste mi doporučili? Pinkněte mi na LinkedIn nebo Twitter - jako jo, už mám i Mastodon, ale pořád si nejsem jist, že se rozjede :) 





