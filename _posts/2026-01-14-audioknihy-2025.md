---
layout: post
published: true
title: Tipy na audioknihy a podcasty, které jsem si poslechl v roce 2025
tags:
- audioknihy
---
Letos jsem dovolenou na konci roku nestihl, ale jako každý rok si chci sepsat zajímavé audioknihy, které jsem si loni poslechl a které mohu rozhodně doporučit. V letech 2023 a 2024 jsem se hodně odklonil od podcastů, protože do knihy toho autor dává mnohem víc co do přípravy a uspořádanosti. Ale loni jsem se k nim ve velkém vracel, protože je hodně těch, kde vám host shrnuje poznatky z celého svého života. Přidám tedy i pár tipů na podcasty a vyberu pár konkrétních dílů, které na mě měly největší dopad. Například podcast s Nick Lanem mě přivedl k tomu poslechnout si celou jeho knihu.

# Audioknihy

## AI a technologie

**Build: An Unorthodox Guide to Making Things Worth Making** od Tony Fadell (týpek, který vedl týmy kolem iPodu/iPhonu a později Nest) je pro mě jedna z nejpraktičtějších knih za dlouhou dobu. Není to “manažerské pohádky” ani “10 hacků”, spíš sbírka tvrdě vydřených lekcí z produktu, designu, leadershipu a toho, jak se rozhoduje, když je realita špinavá a plná kompromisů. Přesně ten typ obsahu, který se hodí jak pro IC roli, tak pro lidi, co vedou týmy.

**Co-Intelligence: Living and Working with AI** od Ethan Mollick je skvělá “uzemňující” kniha o generativní AI. Není to technický deep dive, ale velmi praktický návod, jak o AI přemýšlet a jak ji používat jako kolegu, učitele a kouče. Líbilo se mi, že autor drží optimistický tón, ale současně pořád připomíná limity (halucinace, přehnaná důvěra, riziko vypnutí vlastního myšlení). Za mě povinná četba pro každého, kdo chce AI používat každý den a neudělat z toho ani náboženství, ani paniku.

**The Myths of Innovation** od Scott Berkun je přesně ten typ knihy, kterou bych poslal každému, kdo často používá slovo “inovace”, ale už méně často řeší realitu dodávky. Rozebírá a bourá běžné mýty (Eureka moment, osamělý génius, lidi milují nové nápady, šéf ví nejvíc, to nejlepší se prosadí samo…). Nejvíc mě baví, že to není cynické – spíš “OK, takhle to ve světě chodí, teď s tím pojďme něco udělat”.

**If Anyone Builds It, Everyone Dies: Why Superhuman AI Would Kill Us All** od Eliezer Yudkowsky a Nate Soares je hodně konfrontační kniha o AI safety. Autoři jdou naplno do argumentu, že “default” výsledek nekontrolované cesty k superinteligenci je katastrofický, a snaží se vysvětlit proč (instrumentální cíle, kontrola, schopnost eskalace). Nemusíte se vším souhlasit, ale jako “nejostřejší verze” jedné strany debaty je to užitečné přečíst.

**How AI Will Shape Our Future: Understand Artificial Intelligence and Stay Ahead** od Pedro Uria-Recio je přehledová kniha pro lidi, kteří chtějí rychle získat mapu toho, co všechno dnes AI znamená pro byznys a společnost – od ML přes generativní AI až po dopady na organizace a rozhodování. Je to spíš “orientace v terénu” než hluboký technický text, ale přesně to je někdy potřeba.

## Genetika, biologie a mozek
**Why We Die: The New Science of Aging and the Quest for Immortality** od Venki Ramakrishnan (Nobelova cena za chemii) je skvěle napsaná kniha o stárnutí – co dnes opravdu víme, co si jen myslíme, a co jsou (zatím) spíš marketingové sny. Bavilo mě, že je to věcné: místo “biohackerského optimismu” nebo “anti-aging hype” dostanete přehled mechanismů a limitů, proč organismy stárnou, jak do toho vstupuje evoluce a co může a nemůže medicína reálně posunout.

**The Vital Question: Energy, Evolution, and the Origins of Complex Life** od Nick Lane je jedna z těch knih, které vám zůstanou v hlavě dlouho. Základní linka je, že klíčem k pochopení života a zejména komplexního života (eukaryota, mnohobuněčnost) je energetika: jak buňky získávají energii, proč je mitochondrie takový game changer, a jaké důsledky to má pro evoluci. Je to trochu “hutnější” než běžný pop-sci, ale stojí to za to.

**Hacking Darwin: Genetic Engineering and the Future of Humanity** od Jamie Metzl je o tom, že genetika se posouvá od čtení k zápisu. V podstatě: DNA se stává “čitelnou, zapisovatelnou a hackovatelnou”. Kniha řeší nejen medicínské možnosti, ale i dost nepříjemné etické a geopolitické dopady: kdo bude mít přístup k vylepšování, co to udělá s nerovnostmi, co se stane, když se do toho pustí státy jako do závodů ve zbrojení. Ne všechno je tam “na 100 % jasné”, ale jako mapa témat je to výborné.

**Never Enough: The Neuroscience and Experience of Addiction** od Judith Grisel (behaviorální neurovědkyně a zároveň člověk se zkušeností s vlastní závislostí) je hodně čtivý mix vědy a osobních postřehů. Vysvětluje, jak různé látky “hackují” mozek, jak vzniká tolerance a proč se v závislosti typicky posouvá hranice toho, co je “normál”. Co se mi líbilo: je to střízlivé, ne moralizující, ale současně vůbec ne relativizující.

## Životopisy a historie
**The Man from the Future: The Visionary Life of John von Neumann** od Ananyo Bhattacharya je výborný životopis člověka, který se objevuje prakticky všude: matematika, fyzika, teorie her, architektura počítačů, šifrování, jaderné zbraně, předpověď počasí… co kapitola, to “jak je možné, že tohle dělal taky?”. Skvělé na téhle knize je, že není jen o legendách a historkách, ale autor (v rámci možností populární literatury) vysvětluje i podstatu jeho přínosů.

**Character Limit: How Elon Musk Destroyed Twitter** od Kate Conger a Ryan Mac je reportážní kniha o tom, co se stane, když se “digitální náměstí” dostane do rukou jednoho člověka s extrémním apetitem na rychlost a chaos. Pokud vás zajímá, jak vypadá rozklad organizace v přímém přenosu (lidi, procesy, infrastruktura, bezpečnost, rozhodování), tohle je velmi výživné. Nečte se to příjemně, ale čte se to dobře.

## Ostatní
**Science and Cooking: Physics Meets Food, From Homemade to Haute Cuisine** od Michael P. Brenner, Pia Sörensen a David Weitz je parádní spojení kuchyně a fyziky/chemie. Přenos tepla, emulze, denaturace bílkovin, Maillardova reakce, karamelizace, pH, fermentace… najednou začne dávat smysl spousta “kuchařských pravidel”, která se běžně dědí jako magie. Není to kuchařka ve smyslu receptů, spíš “jak přemýšlet o vaření jako o inženýrství”.

# Podcasty
**Dwarskesh Patel** mi jako hostitel vyhovuje - probírá zajímavá témata, je vždy výborně připraven a nebojí se i zatlačit. Kdybych měl vybrat jen jeden podcast co jsem před rokem 2025 neznal, tak tohle je můj největší "objev". Konkrétně doporučuji:
- Za mě nejdůležitější podcast roku je tenhle s **Ilyou Sutskeverem**, kde mluví o budoucích směrech v AI a zejména v oblasti kontinuálního učení. Vypadalo na první poslech poměrně jednoduše, ale tenhle podcast jsem celý od začátku do konce poslechnul 3x a přijde mi opravdu zásadní. [Ilya Sutskever – We're moving from the age of scaling to the age of research](https://youtu.be/aR20FWCCjAs?si=hg8Q6QdIY3Etv5zD)
- Druhý nejzásadnější podcast roku je s **Andrejem Karpatym**, což je vždy zážitek - rovněž poslechnuto 3x. [Andrej Karpathy — “We’re summoning ghosts, not building animals”](https://www.youtube.com/watch?v=lXUZvyajciY)
- **Satya Nadella** - velmi doporučuji pokud chcete pochopit jak Microsoft přemýšlí o AI [Satya Nadella – How Microsoft thinks about AGI](https://www.youtube.com/watch?v=8-boBsWcr5A)
- **Nick Lane** - o vzniku života, bylo to tak skvělé, že jsem se pak vrhl na jeho knihy [“I find it almost disturbing that the universe favors life this strongly” – Nick Lane](https://www.youtube.com/watch?v=0GMWxuYuxJI)
- O **AI 2027** se hodně mluvilo a byť je to za mě přehnané, je to pro rok 2025 zásadní příspěvek do debaty o bezpečnosti AI a doporučuji to znát. [AI 2027: month-by-month model of intelligence explosion — Scott Alexander & Daniel Kokotajlo](https://www.youtube.com/watch?v=htOvH12T7mU)
- **Jeff Dean** je asi nejlepší inženýr a architekt této éry a co všechno v Google dělal je fascinující. [Jeff Dean & Noam Shazeer — 25 years at Google: from PageRank to AGI](https://www.youtube.com/watch?v=v0gjI__RyCY)
- No a protože mi dříve trochu unikaly pokroky v robotice, tohle na **pomezí robotiky a AI** nesmírně doporučuji. [Fully autonomous robots are much closer than you think – Sergey Levine](https://www.youtube.com/watch?v=48pxVdmkMIE)
- Najdete tam ale i další poklady - Sarah Paine a její historické přednášky, Richard Sutton, Mark Zuckerberg, Sholto Douglas s Trenton Bricken

**The Diary Of A CEO** je hodně přemýšlivý podcast s Stevenem Bartlettem, u něhož jsou zajímaví hosté ohledně dopadu AI na společnost a podobná témata. Ne všechny díly mě baví, ale jako hostitel je skvělý a má správné otázky.
- **Tristan Harris** je jeden z nejdůležitějších rozumných hlasů v debatě o bezpečnosti AI a etice technologií obecně. Moc doporučuji. [AI Expert: We Have 2 Years Before Everything Changes! We Need To Start Protesting! - Tristan Harris](https://www.youtube.com/watch?v=BFU1OCkhBwo&t=8016s)
- **Geoffrey Hinton** je praotec AI a laureát Nobelovy ceny a jeho rozhovory mám rád, protože má věci řekl bych učitelsky rozmyšlené, takže odladěné pro maximální pochopení. [Godfather of AI: They Keep Silencing Me But I’m Trying to Warn Them!](https://www.youtube.com/watch?v=giT0ytynSqg)
- **Simon Sinek** je pro mě vždy trochu otázník, protože některé věci co říká mi přijdou moc na efekt a jeho knihy jsem dvakrát zkusil a neposlouchal, ale v tomhle rozhovoru se to vydržet dalo a rozhodně si z toho lze dost odnést. [Simon Sinek: You're Being Lied To About AI's Real Purpose! We're Teaching Our Kids To Not Be Human!](https://www.youtube.com/watch?v=W4tqbEmplug)

**Lex Fridman** byl pro mě první, kdo mi ukázal že dlouhá forma podcastu je skvělá věc, ale některé jeho názory mi nesedí (zejména přehnané relativizování role Ruska vs. Ukrajiny v konfliktu). Nicméně technologické rozhovory jsou skvělé a několik naprosto zásadních jich v roce 2025 teda měl.
- **Demis Hassabis** - zakladatel DeepMindu a jeden z nejdůležitějších lidí v AI a vědě, tohle musíte. [Demis Hassabis: Future of AI, Simulating Reality, Physics and Video Games](https://www.youtube.com/watch?v=-HzgcbRXUK8)
- **Sundar Pichai** - CEO Googlu, rozhodně si poslechněte. Technicky to třeba není tak silné jako Demis, ale na CEO toho říká hodně a přímo. Zuckerberg mi přijde, že často žvaní, Sundar ne. [Sundar Pichai: CEO of Google and Alphabet](https://www.youtube.com/watch?v=9V6tWC4CdFQ)

Musím zmínit ještě nejednoho hostitele, ale hosta - pokud se objeví **Dylan Patel**, doporučuji poslechnout, protože analyzuje stavbu datových center pro AI (analýzou satelitních snímků) a směry v oblasti hardwaru a s tím spojené geopolitiky. Například v tomto podcastu je skvělé: [Inside the Trillion-Dollar AI Buildout | Dylan Patel Interview](https://www.youtube.com/watch?v=kAIVualeQjM). A ještě jsem dal na kolegovo doporučení na **Gavina Bakera**, opět - kde se objeví, poslechněte. [GPUs, TPUs, & The Economics of AI Explained | Gavin Baker Interview](https://www.youtube.com/watch?v=cmUo4841KQw).
  
**Zeihan on Geopolitics** je podcast s krátkými příspěvky, které poslouchám obvykle všechny a doporučuji. [Zeihan on Geopolitics](https://www.youtube.com/@ZeihanonGeopolitics)

Méně přemýšlivé podcasty zaměřené spíše na aktuality poslouchám poměrně často, ale je u nich riziko, že se dostanete do víru novinek a zpráv dne místo širších souvislostí a podstatných věcí. Nicméně pokud to člověk nepřežene, dává to velký smysl a vybrané díly rád sleduji.
- [Alex Kantrowitz](https://www.youtube.com/@Alex.kantrowitz) - kromě novinek má i zajímavé hosty, byl u něj Dario Amodei (CEO Anthropic), šéfové Coreweave, Sam Altman (OpenAI) i Demis Hassabis (DeepMind)
- [Matthew Berman](https://www.youtube.com/@matthew_berman) - výběr aktualit z AI světa mi přijde nejlepší právě u něj a je to v AI známá osoba, byl u něj Nadella, Pichai, Amodei a podobně. 
- [Latent Space](https://open.spotify.com/show/2p7zZVwVF6Yk0Zsb4QmT7t?si=7c7a0dda245644a3)
  
**Acquired** je velmi zajímavý podcast, kde si připraví analýzu historie nějaké velké firmy, takový její životopis. Nesmírně zajímavé. [Acquired](https://open.spotify.com/show/7Fj0XEuUQLUqoMZQdsLXqp?si=d47973ff73a24fdc). Doporučuji zejména díly Coca-Cola, Google: The AI Company a Meta. Plánuju si poslechnout Alphabet, Rolex, TSMC, Microsoft a IKEA.