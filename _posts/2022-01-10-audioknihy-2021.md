---
layout: post
title: Moje doporučení z audioknih, co jsem v roce 2021 poslechl a prosba na vás - nějaké nápady na letošek?
tags:
- audioknihy
---
Jako někdo, kdo nerad čte knihy, jsem nadšený, co dnes lze všechno sehnat v audio formátu (mimochodem pro češtinu doporučuji předplatné v Audiolibrix). Ať už to byla jízda do práce autem před COVID nebo její pozdější alternativa ve formě ranní procházky, audio do ucha je naprosto ideální. Rád bych si sem odložil pár postřehů z toho, co jsem slyšel v roce 2021 a plánů do 2022. Poradíte? Doporučíte? Napište mi na LinkedIn!

Rozdělil jsem to do několika kategorií.

# Počítače
V roce 2021 jsem víceméně přestal poslouchat počítačové podcasty. Vycházím z toho, kolik času se host připravuje na rozhovor vs. kolik času, energie a přemýšlení musí někdo věnovat napsání knihy. Ta bývá daleko promyšlenější, hlubší, trvalejší, takže jsem místo novinek o výstřelkách aktuálních nástrojů (např. na ekosystém kolem Kubernetes je asi milion podcastů) věnoval čas audioknihám. Vloni mě nadchly nejvíc dvě. **Algorythms to live by: The Computer Science of Human Decisions** je úžasná a aplikuje postupy počítačové vědy na uchovávání triček ve skříni, hledání místa k parkování a vytahování ponožek z pračky. Dokonalé, krásně se tím všechno vysvětlí. Ta druhá byla **Designing Data-Intensive Applications: The Big Ideas Behind Reliable, Scalable, and Maintainable Systems**, která by myslím měla být povinnou četbou každého architekta, protože těch padesát let vědění se vám bude ještě dalších padesát hodit. Kromě těchto dvou nebyl vůbec špatný **Software Engineering at Google: Lessons Learned from Programming Over Time** nebo pokračování Phoenix projektu **The Unicorn Project: A Novel about Developers, Digital Disruption, and Thriving in the Age of Data**.

# Umělá inteligence
Naprosto nedostižná byla **A Thousand Brains: A New Theory of Intelligence**, kterou doporučuje ve svých pěti knihách roku Bill Gates. Napsal to borec, který defacto nastartoval revoluci počítačů do kapsy (mimo jiné založil Palm a Handspring), pak začal s neurovědou a lidskou inteligenci a poznatky aplikuje na AI. Na druhé místo bych osobně zařadil **Life 3.0**, které řeší spíše společenské dopady AI a na rozdíl od jiných knih, které mají nějaký konkrétní názor, se tady uvádí výčet možností a variant od těch moc pěkných až po ty děsivé.

# "Životopis" firem
V roce 2021 jsem dostal chuť trochu pochopit fungování firem v křemíkovém údolí a byla to docela jízda. Zejména v kontextu jejího odsouzení na konci roku bych nejvíc doporučil **Zlá krev** o Elizabeth Holmesové, která dokázala investory vodit za nos přes deset let. Neuvěřitelné. Neméně strašlivá byla **Válka o Uber**, kdy jsem zas žasl nad tím, jak špatný člověk může někdo tak nahoře být. Nová kniha **An Ugly Truth: Inside Facebook’s Battle for Domination** mě pak už nepřekvapila a byla výborným přehledem co se stalo za posledních pár let kolem Facebooku a skandály voleb a tak podobně. Musím říct, že žaludek jsem si docela spravil s **Spotify: Příběh inovátorů, kteří porazili Apple, Google i Amazon**. Nebylo to tak pohlcující jako ty předchozí, ale pozitivní a krásně byl vidět jiný styl řízení a vize. Navíc sakra nechápu, jak to ti Švédové dělají - Spotify, Minecraft, Skype nemluvě o ostatních průmyslech jako H&M, Tetra Pak, IKEA, Volvo, Ericsson, Skanska, Electrolux ... taková docela malá země.
	
# Životopis
Vloni jsem si poslechl životopis **Steva Jobse** od Walter Isaacsona a přestože je to šíleně dlouhé, bavilo mě to celou dobu. Autobiografie **To nemyslíte vážně, pane Faynmane** byla zase chytrá a vtipná.

# Svět, lidstvo a tak
**Sapiens: Stručné dějiny lidstva** pro mě byla velmi poučná, protože dějepis jsem nerad, takže mám mezery, a historie lidstva je tady popsána úžasně. Další kniha od Yuval Noah Harari  **Homo Deus** o vzdálenější budoucnosti už mě zas tolik nenadchla (v této oblasti jsou myslím lepší), ale krátkodobější **21 lekcí pro 21. století** nebyla vůbec špatná (o vyhlídkách náboženství, humanismu, kapitalismu, ...). Protože loni jsem tento seznam nepsal, musím zmínit, že **Faktomluva** je prostě zásadní, ať člověk v hospodě neplácá kraviny o stavu zejména rozvojového světa. Dobrá byla **Černá labuť** od borce, který už předpověděl hodně událostí, které si nikdo nepřipouštěl. Hodně zajímavá perspektiva na to, jak má člověk tendenci ignorovat věci nepředvídatelné, ale s obrovským dopadem na svět. Pokud jako já máte velké mezery v problematice klimatických změn, Bill Gates napsal velmi dobrý přehled, kde vás do toho dostane stručně, srozumitelně a bez kudrlinek - **Jak zabránit klimatické katastrofě: Řešení, která máme, a průlomy, které potřebujeme**.

# Psychologie, zdraví
Tady toho mám k doporučení hodně, protože na rozdíl od jiných kategorií, tak tu víceméně všechno co jsem vzal do ucha, bylo skvělé a zaslouží si to. Nejdůležitější je asi **Proč spíme**, protože těch frajerů, co tvrdí, jak jim stačí spát 5 hodin jsem potkal už dost. U mě byla délka spánku v pořádku, ale zapracoval jsem na vyrovnanosti a pravidelnosti. Ostatně k tomu do páru se vám bude hodně hodit **Cirkadiánní kód** - byl skvělý, protože i kdy se jí, hraje roli. Zásadní kniha, z které čerpá mnoho dalších, takže je lepší být u zdroje, je **Myšlení rychlé a pomalé**. Trochu strašidelné bylo poslouchání **Irresistible: The Rise of Addictive Technology and the Business of Keeping Us Hooked** a kromě některých nejvychytanějších seriálů Netflixu, kde si nechci nechat zkazit dojem, od té doby docela aplikujeme koncept končit sledování kolem třetiny dílu (tedy jet 2/3, 3/3, 1/3) - někdy totiž zjistíte, že tam ten obsah prostě není, takže se vám nechce pokračovat - je tam jen vyvolání zájmu v posledních pěti minutách. U dobrého seriálu se to nestane, má obsah i uprostřed. **Nikdy nedělej kompromis** je kniha o vyjednávání, ale na rozdíl od debilních teorií lidí od flipchartu, tohle napsal hlavní vyjednavač FBI. Je to poznat. Moc zajímavá je kniha **Konec stárnutí**. Taktiky ve **Zbraně vlivu**, které na vás zkouší kde kdo, jsou už asi docela známé, ale je to sepsané docela vtipně a stojí to za to. V angličtině bylo skvělé i **The Body: A Guide for Occupants** od Billa Brysona, novináře - nedozvěděl jsem se něco závratně nového o lidském těle, ale souvislosti, které Bryson dokáže vyhledat, jsou výborné. Trochu kliničtější **Tělo sčítá rány** je o traumatech a bylo poučné. **Kód života** o genetice byl zajímavý, ale dost hutný, bolelo to vydržet.

# Sci-Fi
Pro mě z loňských poslechů byl jednoznačně nejlepší **Spasitel** od Andy Weira (ostatně ve slavném listu pěti knih roku ji doporučil i Bill Gates - originální název je Project Hail Mary). Hned v těsném závěsu je trilogie od Liou Cch'-sin - **Problém tří těles, Temný Les a Vzpomínka na Zemi**. Dohnal jsem také jednu zameškanou klasiku - **Nadace** od Assimova, která samozřejmě už není technicky aktuální, ale příběh je výborný.

# Na co se chystám ve 2022
Hned první týden v lednu jsem načal kategorii Sci-Fi, tak pojďme vzít v opačném pořadí. Poslechl si **Marťana** od Andry Weira a bylo to skvělé, technicky propracované a výborný zážitek (Jan Zadražil a Jan Vondráček se mi v tom dost líbili). Loni mě nadchl Liou Cch'-sin, ale po úžasné trilogii jsem si v létě vyslechl Kulový Blesk, a to bylo trochu zklamání. Nicméně nová **Toulavá Země** podle ohlasů bude super. Vzhledem k filmovému šílenství uvažuji, že bych si naposlouchal Dunu (před 20 lety jsem se nedostal za druhý díl). No a vyšel jako audiokniha **Červený trpaslík**, to zkusím.

Kolem psychologie a zdraví jsem toho měl loni hodně, ale chystám se na **Immune: A Journey into the Mysterious System That Keeps You Alive** a láká mě **Behave: The Biology of Humans at Our Best and Worst**, i když 26 hodin obsahu je dost masakr.

V oblasti svět a lidstvo budu chtít trochu víc do globálních věcí kolem energie, udržitelnosti a tak a konečně se dostat k **Vaclav Smil**. Koukám po **Energy and Civilization** a **Numbers Don't Lie**, možná také **Grand Transitions**.

Životopisy jsem nikdy nemusel, ale loni jsem docela změnil názor. Zůstanu primárně u Watera Isaacsona a cílím na **Einstein** a **The Code Breaker**, možná **Leonardo da Vinci**.

"Životopisy firem" už mám docela za sebou. Zajímala by mě snad ještě nějaká historie Google a Microsoftu, ale **In the Plex** jsem načal a už to na mě bylo moc staré. Uvidíme, jestli se něco objeví.

Kolem AI toho mám v plánu hodně. Například **AI 2041**, **Everybody Lies: Big Data, New Data, and What the Internet Can Tell Us About Who We Really Are** a taky **The Alignment Problem: Machine Learning and Human Values**.

V kategorii počítačů mi to přijde složité - jak najít fundamentální kousky? Rozhodně potřebuji **Quantum Computing: The Transformative Technology of the Qubit Revolution**, ale co dál? Rád bych něco, jako byla **Site Reliability Engineering**, kterou už jsem ale četl dávno a nic podobně nadčasového jsem zatím nedohledal. 

Asi bych rád obnovil kategorii fyzika a vesmír a navázal na věci jako **Elegant Universe** od Brian Greena, ale je tu jeden problém - na rozdíl od ostatních kategorií tohle opravdu nechci dávat v angličtině a české audioknihy na tuhle oblast zdá se mi moc nejsou. Nějaké nápady?