---
layout: post
published: true
title: Tipy na audioknihy, které jsem si poslechl v roce 2024
tags:
- audioknihy
---
Jako každý rok, pokusil jsem se sepsat jaké knihy jsem měl možnost v roce 2024 poslechnout, o čem jsou a co můžu doporučit. Máte nějaké svoje tipy? Napište mi na LinkedIn!

# Za mě 4 nejlepší knihy, co jsem v roce 2024 poslechl

**The Singularity Is Nearer: When We Merge with AI** od výborného Ray Kurzweil je nařachaná salva nesmírně zajímavých myšlenek a předpovědí. Ray je to, co bychom asi nazvali optimistou - nicméně na rozdíl od jiných jeho "šílené" předpovědi za posledních pár desítek let opravdu vycházejí, takže za mě rozhodně stojí za pozornost. Jestli doporučit jen jedinou knihu z mého seznamu, tak tuhle. Co řeší?
- Uploadování mozku, kdy rozebírá možnosti nahrazení biologického mozku digitálním a tím dosažení digitální nesmrtelnosti.
- Personalizovaná medicína, kdy se díky AI a biotechnologiím dostaneme k velmi přizpůsobeným léčbám na základě genetického profilu. Rozebírá i nanoboty a jejich neinvazivní zásahy do biologie (léčba rakoviny a pohled na stáří jako na chorobu). Říká, že první člověk, který se dožije 1000 let, už se narodil. To je velmi silné a myslím dost reálné.
- Překonání biologie, kdy se lidé stanou schopnými obejít biologické limity díky integraci s AI. V této souvislosti řeší například brain2machine interface, kde se očekává dramatický nárůst propustnosti mezi mozkem a AI (v tomto můžu určitě doporučit i 8-hodinový podcast Lex Friednama s týmem Neuralinku - to byla fakt jízda).
- Změny ve výrobě a zemědělství, kde jsem příliš neznal aktuální možnosti vertikálního zemědělství. Co je ale ještě zajímavější je přímá molekulární manipulace, chcete-li 3D tisk na úrovni libovolných atomů. Tvrdí, že tohle bude dostupné během 20 let a náklady na výrobu čehokoli poklesnou principiálně na cenu atomů, z kterých je věc složena. Hodnota bude v informaci, jak tyto atomy uspořádat, ne v atomech samotných. To je hodně silná myšlenka a může to změnit hodně věcí. Je to podobné jako e-kniha, jejíž "výroba" a distribuce nestojí téměř nic (v porovnání s tištěnou knihou) a to co si tak kupujete, je obsah, čili "nízká entropie", uspořádanost.
- Jeho časová predikce z této nové knihy: 2029 dosáhne AI schopností člověka a v roce 2045 lidé splynou s AI a dojde k singularitě. Pro zajímavost - v devadesátých letech předpověděl příchod přenosných počítačů v roce 2009 (první iPhone přišel v roce 2007, takže ještě dříve, než "bláznivý Ray" řekl). V knize z roku 1999 předpovídal, že klasická média budou z větší části nahrazena digitálními v roce 2009 ... 2007 vznikl streaming Netflix, Spotify v roce 2008, YouTube začal v roce 2005. Docela mu to vychází.

Jednoznačně tuhle knihu, která vyšla přímo v loňském roce, si musíte přečíst !

**Our Next Reality: How the AI-Powered Metaverse Will Reshape the World** je o emersive experience, tedy VR, XR, MR. Upřímně řečeno jsem z této knihy hodně překvapen kolik mi toho v této oblasti nedocházelo a je to fascinující směr, který zejména ve spojení s AI dramaticky změní sociální oblast, vztahy a interakce lidí. Skvělé je, že kniha je napsaná dvěmi autory z oboru a to tak, že jeden je spíše optimista a druhý je spíše opatrný. Dostáváte tak výborný vyvážený pohled a velmi ji doporučuji. Jeden z mnoha příkladů - jste v MR světě, sedíte na pivu s kamarádem a u vedlejšího stolu nějaká dvojice řeší, že si koupili iPhone a že ten nový model je super. No jo - jenže ti jsou tam přimíchaní reklamou, návštěvníci u jiného stolu tam vidí pár, který diskutuje, jak jim vyhovují boty určité značky. V nějaké době nebudete schopni rozeznat realitu od digitálního obsahu (pokud nevznikne nějaká regulace s nutností reklamu označovat) a ještě to uděláte dobrovolně (jestli ne vy, tak vaše děti možná ano). Na druhou stranu jsou tam fascinující pozitivní dopady, které kniha taky rozebírá.

**A Brief History of Intelligence: Evolution, AI, and the Five Breakthroughs That Made Our Brains** je o inteligenci a jejím vývoji od primitivních organismů až po člověka v pěti fázích. Ať už vás zajímá AI nebo lidský mozek, tak tohle je zásadní kniha a velmi doporučuji.

**Brave New Words: How AI Will Revolutionize Education (and Why That's a Good Thing)** napsal Salman Khan, ano, ten co založil Khan academy - největší otevřenou vzdělávací platformu na světě. Vzdělávání a jeho budoucnost ve světle AI mě hodně zajímá a tahle kniha je "na komoru". Nejzajímavější myšlenka pro mě byla, že do budoucna bude vhodné školu obrátit. To co byla výuka ve škole se přesune domů, protože AI jako individuální učitel bude mnohem efektivnější a přístupnější. Naopak to co dříve byly domácí úlohy, tedy aplikace poznatků, samostatná práce, se přesune do školy, kde bude učitel ve spojení s AI pomáhat dětem znalosti využít, pracovat dohromady a využívat dostupných nástrojů. To je něco, co u sebe také pozoruji, byť už nejsem ve škole. Pokud někam jdu, tak přednáška to být může, ale nějaká inspirativní - něco nakopávacího o konceptech, co donutí k přemýšlení, docvaknutí, vyvolá touhu to zkoumat dál, ale nechci klasickou lekci o nějakém produktu nebo technologii. Místo toho ocením třeba lab - společnou práci na projektu, diskusi a tak podobně. Ve finále je to myslím právě ta obrácená škola.

# Série audio-přednášek od Great Courses na Audible
V roce 2024 jsem se hodně ponořil do trochu jiného formátu, než v minulých letech - místo jen audioknih jsem se zaposlouchal do audio-přednášek předních univerzitních profesorů a profesorek. Přednášky jsou záživnější a takové lidštější. Je na nich hodně znát, že mluví sám autor a že to nečte, ale skutečně mluví a tak se to výborně poslouchá. Může jít o neorovědu, vesmír, teorii informace, biologii nebo psychologii (a Great Courses mají i hodně historie, byť do té jsem se zatím neměl takovou chuť pustit) - všechno je skvělé. Většinou jde o 20-30 přednášek, každá kolem 30 minut, takže za 12 hodin jste obvykle výborně nachytření.

**Mysteries of the Microscopic World** jsou naprosto skvělé přednášky o mikrobech, virech a jejich vztahu k nám, imunitní systém, nemoce, evoluce. Bylo to skvělé a něco jako napínavé - pořád jsem se těšil co bude dál.

**Neuroscience of Everyday Life** jsou přednášky o aplikování neurovědy na každodenní situace. Má to 18 hodin, ale uteklo to hrozně rychle. Jak fungují emoce, inteligence, vnímání, vývoj. Zážitky blízké smrti, meditace, náboženské zážitky. Učení, nálada a povaha, síla vůle, drogy, stárnutí, stres a bolest, paměť, rozhodování, závislosti.

**Understanding Disorders of the Brain** je zajímavý přehled různých chorob a poškození mozku. Např. nadbytek dopaminu vede k schizofrenii, nedostatek k Parkinsonovi. Vedlejším příznakem léčby jednoho může být to druhé. Dále řeší Alzheimer, epilepsii, mozkové nádory, mozkovou mrtvici, poranění mozku, autismus, ADHD, dyslexii, depresi, úzkost, PTSD, nespavost, apod.

**How We Learn** je o učení a je tam dost praktických poznatků. Nejzajímavější pro mě je, že funguje testovat se a testovat se aneb když nevíš, začni testem. Dokonce je i technika, kdy vezmete čistý papír a prostě napíšete, co víte. Přestože ze začátku jsou výsledky celkem špatné, ve skutečnosti to nesmírně pomáhá učení. Místo přirozené potřeby "otestuji se, až budu mít pocit, že to umím" se zkrátka učíte neustálím testováním, je to přirozenější. Druhý poznatek - vždy procvičovat i to, co už člověk umí, jinak se to ztratí. Třetí je známá věc, ale důležitá - kotvení v kontextu, nové informace propojovat s tím, co už člověk umí.

**The Science of Information: From Language to Black Holes** jsou skvělé přednášky na teorii informací. Je plná zajímavých myšlenek v oblasti jazyka, komunikace s mimozemšťany, kódování, šifrování i fyzikální jevy.

**Biology and Human Behavior: The Neurological Origins of Individuality** od Sapolskyho je jak je u něj obvyklé o determinismu a svobodné vůli s ohledem na poznatky v neurovědě. Četl jsem od něj dvě knihy a vůbec jsem nevěděl, jak skvělý je řečník. Tyhle přednášky stojí opravdu za to.

**The Many Hidden Worlds of Quantum Mechanics** se věnuje jedné z interpretací kvantové mechaniky založené na mnoha vesmírech. Místo klasické Kodaňské interpretace, kde dochází k překvapivému a ne dobře pochopitelnému kolapsu pravděpodobností funkce, říká tato teorie, že k žádnému kolapsu nedojde - "jen" se vesmír rozštěpí na několik paralelních světů a ten výsledek co pozorujeme je zkrátka jak to vyšlo pro ten vesmír, ve kterém jsme my.

# Další skvělé knížky, co jsem si poslechl v roce 2024

**Mathematics: A Very Short Introduction** byla o důkazech, imaginárních číslech, vícerozměrných prostorech, zakřiveních apod. Pochopil jsem, že mentální šrámy ze školy jsou škoda, matematika je zajímavá.

**Origins, Revised and Updated: Fourteen Billion Years of Cosmic Evolution** je o historii vesmíru, vzniku hvězd, planet, života, člověka, vývoji vědy a techniky, apod. Je to vlastně kniha o všem, co do vývoje od vesmíru po člověka.

**Determined - A Science of Life Without Free Will** je klasický Sapolsky - dost těžká kniha o tom, že neexistuje svobodná vůle, ale je to jen iluze. Želvy až dolů (nekonečný regres), mozek se rozhoduje měřitelně dřív, než si to uvědomíme a jeho stav záleží na tom, co se dělo před vteřinou, minutou, lety i generacemi. Pokud ale chcete v lépe pochopitelné podobě, pusťte si jeho přednášky.

**The Psychology of Money - Timeless Lessons on Wealth, Greed, and Happiness** je o penězích, investování, chování, psychologii, apod. Za mě konečně něco, co mi přišlo chytré a užitečné. Před tím jsem zkoušel vysoko hodnocený best seller "Chudý táta bohatý táta", což mě dost otrávilo. Psychologii peněz ale doporučit určitě můžu. Morgan Housel je mistr ve vhodné délce a nevykecává se, má to jen 6 hodin.

**Same as Ever: A Guide to What Never Changes** je další ekonomická kniha Morgana Housela a je také stručná a jasná. Věnuje se tomu, co se nemění, což je v dnešním světě dost zajímavý pohled. Závěry jsou zajímavé nejen pro ekonomické aspekty typu investice, ale i pro život obecně. Například jak očekávání ovlivňuje štěstí, umění vědět kdy přestat, obecná touha po jistotě a z toho plynoucí rozhodnutí.

**Ultra-processed people** je o vysoce zpracovaných potravinách a jejích důsledcích na zdraví. Moc zajímavé a dobře napsané.

**Genesis: Artificial Intelligence, Hope, and the Human Spirit** vyšla na konci 2024 a stojí za ní tři autoři, z nichž jeden je Eric Schmidt (bývalý CEO Google a dost chytrý pán) nebo Henry Kissinger (bývalý ministr zahraničí USA). Kniha je o dopadu AI na společnost a je hodně politická. Nejzajímavější mi přišel dopad AI na pokrok ve vědě. Nicméně upřímně řečeno jsem od těchto autorů čekal něco objevnějšího a víc strhujícího.

**The Death of Truth: How Social Media and the Internet Gave Snake Oil Salesmen and Demagogues the Weapons They Needed to Destroy Trust and Polarize the World—and What We Can Do** od novináře Steven Brill je úžasný a dost bolavý pohled na roli pravdy v dnešním světě novinařiny a sociálních sítí. Velká část je o tom, jak založili agenturu, která je schopná ověřovat zdroje, dávat score pravdivosti a relevance a jak je s tím nová média typu Facebook nebo Twitter obvykle vyhodí, i když dokola opakují, že to je super a že to chtějí. Ve finále to není v jejich obchodním zájmu. Docela mě potěšilo, že Microsoft je tam často zmíněn jako jeden z mála, kdo spolupráci chce a myslí to s pravdou vážně. 

**Nexus: A Brief History of Information Networks from the Stone Age to AI** je nejnovější kniha Harariho z roku 2024. Jsem fanoušek jeho starších prací (Sapiens) a i tahle kniha není špatná, byť na mě je trochu moc alarmistická a pesimistická z pohledu vývoje AI.

**Read Write Own: Building the Next Era of the Internet** je o budoucnosti internetu a blockchainu. 

**Chip War: The Quest to Dominate the World's Most Critical Technology** řeší jak vypadá výroba čipů a její politické dopady. Šokující je zejména závislost na TSMC v Taiwanu, který vyrábí snad 90% všech čipů na světě, ale současně platí, že sám o sobě nemůže existovat, protože různé zásadní součásti celého procesu včetně software nebo strojů dodávají firmy v USA nebo Evropě. Zkrátka je to neuvěřitelně komplexní a zranitelný systém.

**The Coming Wave: Technology, Power, and the Twenty-First Century's Greatest Dilemma** napsal Mustafa Suleyman, který loni nejen psal knížku, ale chodil na pohovory a stal se šéfem AI v Microsoftu. Kniha je za mě dobrá, poměrně vyvážená, ale protože jsem podobných četl už poměrně dost, tak tam nebylo nic, co by pro mě bylo tak zásadně nové, že by mě to dostalo. Nicméně pokud s tématem AI začínáte, je to výborná volba.
