---
layout: post
published: true
title: Tipy na audioknihy, které jsem si poslechl v roce 2023
tags:
- audioknihy
---
Tak jako každý rok, tak i letos jsem se soustředil na audioknihy jako hlavní zdroj kvalitních a koncentrovaných myšlenek. V porovnání s "bite-size" obsahem (nedostanete víc jak 15 minut k tématu a vzniká fragmentace) nebo příliš aktuálním a méně koncentrovaným obsahem (podcasty) nabízí efektivnější využití času, pokud jde o informační přínos, ne jen zábavu. V závěru roku jsem je hodně kombinoval s posloucháním univerzitních AI/ML přednášek, ale o tom jindy.

**Elon Musk od Waltera Isaacsona** je za mě nejlepší kniha, co jsem tento rok poslouchal. Ne proto, že bych měl Muska nějak rád (je to asociální nebezpečný magor), ale to co dokázal a jak, je fascinující. Některé jeho myšlenky jsou velmi zajímavé a hodně si z nich vezmete (například jeho styl neustále osekávat a osekávat součástky) a i když ho nemáte rádi, musíte docenit jeho SpaceX a možná i Teslu (záleží jak moc jste přesvědčeni, že celkový výsledek elektromobility na životní prostředí je pozitivní ... vzhledem k tomu, že se díky veřejnému mínění vzdává jaderná energetika a soláry nebudou stačit). Objevíte ale i jeho temnou stranu a ta je taky děsivá. Moc doporučuji.

**The Worlds I See: Curiosity, Exploration, and Discovery at the Dawn of AI** je úplná novinka od číňanky, imigrantky do USA, která stojí mimo jiné za ImageNet projektem. Tahle kniha je hodně inspirativní a jiná než ostatní v tom, že je to mix osobní zpovědi ženy, která je hodně chytrá a správně zvědavá, ale měla to někdy dost těžké a současně je to o vývoji v oblasti AI a to i včetně poměrně technického popisu (ale rozhodně ne moc, takže toho se bát nemusíte). Zamýšlí se i nad rolí AI v budoucnosti. Zkrátka tohle všechno dohromady a krásně to do sebe zapadá - v tom je síla téhle knihy. 

**The Master Algorithm: How the Quest for the Ultimate Learning Machine Will Remake Our World by Pedro Domingos** je výborná kategorizace jednotlivých typů modelů strojového učení a že ne všechno musí být deep learning aby to mohlo být užitečné. Tahle kniha vznikla v roce 2015, tedy v době, kdy se neuronové sítě jako jedna z technik začaly zmocňovat světa, ale dlouho před ChatGPT, nicméně některé jeho predikce jako je digitální dvojče a osobní asistent jsou z dnešního pohledu hodně dobré. Pedro je dost kontroverzní týpek, jak jsem zjistil na Xku (Twitteru) a je zajímavé ho sledovat.

**The Big Picture: On the Origins of Life, Meaning, and the Universe Itself by Sean M. Carroll** je přesně to co mám rád - místo brutální specializace tenhle člověk prostě mluví úplně o všem a díky tomu má neuvěřitelný kontext. To je hodně unikátní. Prochází filosofii, fyziku i vznik lidstva a inteligence, biologii, genetiku.

**Kompletní průvodce půstem od Jason Fung** sice byl informativní, ale byly tam "skutečné příběhy lidí" a to bylo strašné. Chce to přeskakovat.

**Proč chodíme od Shane O Mara** se věnuje chození a nejzajímavější byl jeho efekt na mozek a přemýšlení.

**Relationships 5.0: How AI, VR, and Robots Will Reshape Our Emotional Lives** můžu rozhodně doporučit, řeší, jak technologie mění vztahy. Nejdřív popisuje 5 fází vývoje vztahů od lovců a sběračů s velmi volnými vztahy přes velké rodiny v zemědělské revoluci až k současnosti, kdy se začínají objevovat mladí, kteří zkrátka stále partnera nemají a nehledají. Pak se věnuje třem pilířům revoluce ve vztazích pro relationships 5.0 -> kognitivní revoluce představovaná příchodem a adopcí AI, senzorická revoluce v oblastech VR a AR a fyzická revoluce díky robotice.

**Scary Smart: The Future of Artificial Intelligence and How You Can Save Our World** je poměrně pesimistická, ale dobrá kniha o AI. Nejzajímavější myšlenka byla, že AI jsou naše děti. Co uvidí v nás, jak se budeme chovat k nim a mezi sebou, tak je vychováme, protože my jsme jejich trénovací sada.

**AI Ethics of MIT press** je stručný a velmi dobrý úvod do etiky AI.

**Understanding complexity od Scott E. Page** - původně jsem myslel, že to bude jen povídání o fraktálech, ale vůbec. Je to takový vědečtější doplněk k Černá Labuť (Taleb) a je to teorie komplexních systémů. Ty mají propojenost, ale tak akorát (v nepropojeném systému není interakce hráčů, třeba lidí, zatímco v plně propojeném je jen chaos) a tak podobně. Popisuje efekt "emergence" u komplexních systémů, tedy že se z nich vynoří nečekané chování, které není jen součtem vlastností elementů - například vědomí. Popisuje S křivky a fázové přechody v komplexních systémech.

**How Innovation Works: And Why It Flourishes in Freedom** je primárně o diverzitě a proč je důležitá pro inovaci. Kdyby tohle rozdávali místo těch interních dementních školení diverzity a inkluze, lépe by se to chápalo. Potřebujeme co nejvíc nápadů v co největší varietě a v kontextu závěru roku je to i zajímavý podklad pro diskusi o regulaci (možná spíš pře-regulaci) AI v Evropě.

**Genius Makers: The Mavericks Who Brought AI to Google, Facebook, and the World** je vlastně historie AI a je to skvěle napsané. Díky tomu se budete orientovat ve velkých personách v AI, co dělali a co dokázali a taky o slavné "AI winter".

**Čísla nelžou od Václava Smila** je klasický Smil - 71 statistických údajů s výborným komentářem a souvislostmi.

**The Precipice: Existential Risk and the Future of Humanity** studuje rizika zániku lidstva a to skutečného a hodně do hloubky (nejde o nepodložené křiklounství alarmistů, je to promyšlené a realistické). Zkoumá skutečné pravděpodobnosti pro plný zánik (definuje jako ztrátu potenciálu lidstva) a klimatické změny a AI jsou největší riziko. Mnohem větší, než jaderné války, biologické zbraně nebo epidemie (ačkoli tyto jsou tam samozřejmě taky). 

**Antifragile: Things That Gain from Disorder (Nassim Nicholas Taleb )** je klasický Taleb, takže za mě hodně těžká kniha. Hlavní myšlenka je koncept opaku křehkosti (vnější vlivy to rozbijí), kterým není robustnost (schopnost odolávat vnějším vlivům), ale anti-fragilita (schopnost se na základě vnějších vlivů posílit). Nahodilost a výkyvy jsou informační události, co tě nezabije, to tě posílí a dobrým příkladem je imunitní systém nebo evoluce. Je to zajímavé i pro stavbu IT systémů. Pokud se ladí systém na jednoúčelovost, optimalizujete na totální efektivitu, vzniká křehkost a nečekaná událost to zabije. Investujete do víc způsobů přežití a to je lepší, než jeden perfektně vyladěný.

**Ještě to promysli od Adama Granta** byla o přehodnocování a změně názoru a proč je to důležité. Nejsilnější příběh byl o Mikovi Lazaridisovi, který vymyslel Blackberry. Ukazuje úžasného inovátora, nesmírně chytrého a úspěšného člověka, který ale v určitém okamžiku není změny názoru schopen.

**The Chaos Machine: The Inside Story of How Social Media Rewired Our Minds and Our World** je chronologický popis vývoje skandálů kolem YouTube a Facebook algoritmů a jejich dopadu na společnost, polarizaci, radikalizaci (anti-vax, trump, extrémismus, ...). 

**Freakonomics** je trochu staré, ale pár zajímavých ekonomických postřehů o fungování prodejců drog nebo domů tam bylo.

**Livewired od Davida Eaglemana** je trochu podobná Antifragile, ale čistě z pohledu mozku. Vysvětluje, jak se rodíme nepřipravení a všechno se u dítěte dodělává. Dává příklady plasticity mozku na případě fantomové bolesti (kdy například senzory hmatu na tváři "prorostou" do uvolněné oblasti mozku, která zpracovávala signály z ruky) nebo o tom, že zakryté oko na začátku života způsobí trvalou slepotu na celý život (protože místo v mozku, kam vedou jeho neurony obsadí něco jiného). Fascinující jsou samozřejmě příběhy lidí, co se narodí jen s jednou půlkou mozku a celkem to dají.

**The New Breed: What Our History with Animals Reveals About Our Future with Robots** představuje hodně zajímavou analogii AI a robotů se zvířaty a "jejich" právy. Např. odpovědnost za přijmutí potřebných opatření, ale nenesete ji, pokud se zvíře zachová nepředvídatelně. Zajímavá je problematika práv podle roztomilosti (měli byste problém s laboratorním psem i když nemáte problém s laboratorní myší?). Všimli jste si, že mnoho "práv" zvířat jsou ve skutečnosti práva majitelů (řešíme újmu páníčkovi, ne zvířeti).

**Your Brain Explained** je výborná kniha z oblasti neurovědy bez psychologické rozplizlosti nebo populárních rad a senzací. Pokud vás zajímá mozek co do vnitřního fungování, tohle je ta správná kniha.

Můžete kouknout i na moje předchozí tipy:
- [2022](https://www.tomaskubica.cz/post/2022/audiobooks-2022/)
- [2021](https://www.tomaskubica.cz/post/2022/audioknihy-2021/)
